1 Sovellusalueen kuvaus (I-osa)

Liikuntakeskuksen tietokantaan halutaan tallentaa tietoja ohjatusta ryhmäliikunnasta:
ryhmäliikuntatunneista, kategorioista, liikunnanohjaajista ja saleista.

Kustakin ryhmäliikuntatunnista tarvitaan tunnus, nimi, kuvaus, kesto minuutteina ja vaikeustaso (1-4).
Ryhmäliikuntatunnin tunnus on keinotekoinen, kokonaislukutyyppinen tunnus, jonka avulla
ryhmäliikuntatunnit voidaan yksilöidä. Myös ryhmäliikuntatunnin nimi on yksilöivä.

Kategorioista tarvittavia tietoja ovat tunnus ja nimi. Kategorian tunnus on keinotekoinen,
kokonaislukutyyppinen tunnus, jonka avulla kategoriat voidaan yksilöidä. Myös kategorian nimi on yksilöivä.
Ryhmäliikuntatunti kuuluu aina yhteen kategoriaan ja samaan kategoriaan voi kuulua useita
ryhmäliikuntatunteja. Esimerkiksi Joogan perusteet -niminen ryhmäliikuntatunti voisi kuulua Kehonhuoltonimiseen kategoriaan.

Kustakin liikunnanohjaajasta tarvitaan tunnus (keinotekoinen, kokonaislukutyyppinen yksilöivä tunnus), nimi
ja syntymäaika. Tietokannasta on selvittävä, mitä ryhmäliikuntatunteja kukin ohjaaja voi ohjata (on pätevä
ohjaamaan). Yksi ohjaaja voi ohjata useita ryhmäliikuntatunteja ja samaa ryhmäliikuntatuntia voi ohjata
usea ohjaaja.

Lisäksi tietokannasta on löydyttävä tiedot lukujärjestyksestä: minä viikonpäivinä ja mihin kellonaikaan
ryhmäliikuntatunteja pidetään. Lukujärjestyksessä olevista tunneista tarvittavia tietoja ovat viikonpäivä,
alkamisajankohta (kellonaika), päättymisajankohta (kellonaika) ja maksimiosallistujalukumäärä. Oletetaan,
että samasta ryhmäliikuntatunnista pidetään vain yksi toteutus samana viikonpäivänä samaan kellonaikaan.
Lukujärjestyksessä olevat tunnit voidaan siis yksilöidä ryhmäliikuntatunnin, viikonpäivän ja
alkamisajankohdan yhdistelmällä. Yhden lukujärjestyksessä olevan tunnin ohjaa aina yksi ohjaaja ja sama
ohjaaja voi ohjata useita lukujärjestyksessä olevia tunteja.

Saleista tarvittavia tietoja ovat tunnus, nimi ja paikkalukumäärä. Salin tunnus on keinotekoinen,
kokonaislukutyyppinen tunnus, jonka avulla salit voidaan yksilöidä. Myös salin nimi on yksilöivä.
Lukujärjestyksessä oleva tunti pidetään aina yhdessä salissa, kun taas samassa salissa voidaan pitää
monta lukujärjestyksessä olevaa tuntia.

Lukumääräsuhteet ja osa osallistumisrajoitteista on annettu yllä kuvatussa. Loput rajoitteet on mietittävä
itse. Kuvaus on yksinkertaistettu ja kattaa vain osan sovellusalueesta, jotta työn pystyy tekemään
opintojaksolla opittavilla taidoilla ja kohtuullisella työmäärällä. Kuvauksesta puuttuvat kokonaan esim.
asiakkaiden tiedot ja heidän osallistumisensa tunneille tiettyinä päivämäärinä. Syys-, kevät- ja kesäkausille
on yleensä omat ”lukujärjestyksensä”, mutta tämäkin on jätetty tehtävänannosta tarkoituksella pois.